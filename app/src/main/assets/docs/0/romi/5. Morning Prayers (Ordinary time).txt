Bhagevont Khursachye + kurven | nivar amkam + amchya Deva | amchya + dusmanantlim.
Bapachye | ani Putachye | ani Povitrotmyachye nanvim | Amen.

<b>Mhojya Deva</b>

Mhojya Deva, mhojya sayba, | hanv tujya pamyam poddtam, hanv tuka orgam ditam, | ontoskornni nomoskar kortam, | vhodd tuzo upkar mandtam, | kityak tunvem mhaka rochlo mhonn, |niz kristanv kelo mhonn; az poryan samballo mhonn, zoxi bori rat dili, toso boro dis di Sayba |(zoso boro dis dilo, toxi bori rat di Sayba) | mhozo otmo mhoji kudd, tujya hatant ditam | mhojim chitnam, mhoje sobd, | mhoje aychya disache (aychye ratiche) koxtt ani kornnyo, | tuka somorpitam, tujya vhodda manak, mhojya patkamchya farikponnak, mhojya Jezu, tujya khursachya koxttanchya ani mornnachya punyam pasot | bhogxi mhojim somest patkam, | mhoji patkyachi kakullt kor.

Deva, Povitrotmya, | di Sayba, tuji kurpa aychya disa (aychye rati) patkant hanvem poddona zanvchyak, | tuje upodes sambhallunk, mhoje kayde pallunk, | mhoji patkyachi kakullt kor, |mhaka patkyak bhogxi.

<b>Bhavarthachem Vidhan</b>

Sorvespora Deva, | tum ekloch Dev | ani eka Deva thoim teg zonn | Bap,Put ani Povitrotmo mhonn | hanv thir sotmant’tam | tuzo doyvik Put monis zalo | ani amchya patkam khatir melo | ani jivyanchi ani melolyanchi mun’subi korunk yetolo mhonn hanv sotmantam. | Him sotam | ani Katolic Povitrsobha xikoyta tim sorv sotam | hanv sotmant’tam ani uchartam | kityak tum sasnnik sot ani zannvay | ani tunvem tim ugddapim kelyant; tum fottoynany va fottvon poddonany | Hya bhavartant jiyenvk ani morunk | hanv khuxi vhortam. | Amen.

<b>Bhorvoxyachem Vidhan</b>

Sorvespora Deva, | tujye kurpen sorv mhojya patkanchem bhogsonnem | ani hye jinniye uprant| sasnnik sukh zoddtolom/lim mhonn | hanv bhorvostam, | kityak tum sorv podvedar, vixvaxi, doyall ani kakulltdar| ani tunvem tem bhasaylam.| Hya bhorvoxyant jiyenvk ani morunk | hanv khuxi vhortam. | Amen.

<b>Mogachem Vidhan</b>

Sorvespora Deva, | sorv vostum pras chodd hanv tuzo mog kortam | ani tujye pasot | mhojya pelyacho hanv mog kortam, | kityak tum vorto,oporimit ani sorv boro | ani sorv mog tuka favo. | Hya mogant jiyenvk ani morunk | hanv khuxi vhortam. | Amen.

<b>Dukhichem Vidhan</b>

Mhojya Deva, | Sogllya mhojya kallzan | sorv mhojya patkanchi hanv dukh dhortam | ani tim kanttalltam, | kityak tanchye vorvim | tuji nitichi xikxa mhaka favo zali, punn chodd korun | tuka bhov borya |ani sorv vostum pras chodd mog favo zalolya Devak hanvem okman kelo. |Dekun tujye kurpechya adharan | ani mukhar patok korinam mhonn | ani patkache somoye chukoytolom/lim mhonn|thir nichev kortam| Amen.

<b>Avmori</b>
<b>Somyachya bhoddvyan Moriyek bori khobor haddli.</b>
Ani Povitrotmya vorvim ti gorbest zali.
Noman Moriye kurpen bhorlolye...
<b>Oblle | Somyachi chakorn.</b>
Tujya sobda pormannem | mhojye thomy zanv.
Noman Moriye...
<b>Ani Devacho put monis zalo.</b>
Ani amchye modhem jiyelo.
Noman Moriye...
<b>Bhagevonti Devachye maye, | amam pachot vinoti kor.</b>
Kristachim bhasavnnim amkam favo janvchye khatir.

<b>Prarthumya</b>

Somya | Bhoddvyan bori khobor dilolye vorvim tujya putan, Kristan, | monxaponn ghetlolem ami zanna zalyanv. Tachya koxttam ani khursa vorvim,| jivontponnachya onondak ami pavoxem, | tuji kurpa amchya ontoskornnam’nim vot mhonn, ami magtanv. | tyach Krista amchya Somya marifat. | Amen.
Mohima Bapak... (tin pavttim)

Devagelya bhoddvya, mhojya Raknnya, |Sorginchye doyen mhaka dila tujye taben | mhoji mot uzvadday, | mhaka rak, samball ani choloy | Amen.

Sasnnacho vixev di tankam Somya, | ani nirontor prokas tancher fankundi, | somadanant tim vixev ghenvdit. | Amen.